# Cyflwyniad cryno i Terminologue

Mae'r dudalen hon yn eich tywys ar daith fer drwy nodweddion pwysicaf Terminologue. I ddechrau defnyddio Terminologue, ewch i'r [dudalen hafan](/) a chreu cyfrif. Wedi cael cyfrif gallwch fewngofnodi gan ddefnyddio'ch cyfeiriad e-bost a'ch cyfrinair. Pan fyddwch wedi mewngofnodi, mae gan y dudalen hafan adran o'r enw *Eich cronfeydd termau*. Mae'r adran hon yn wag ar y dechrau ond mae yno ddolen i greu cronfa dermau newydd.

![Eich hafan Terminologue bersonol ar ôl i chi fewngofnodi.](/docs/intro01.png)

Gallwch greu cymaint o gronfeydd termau ag y dymunwch, a'u dileu os na fyddwch eu hangen mwyach. Wrth greu cronfa dermau newydd, bydd Terminologue yn gofyn i chi pa URL yr hoffech chi ar gyfer y gronfa. Mae gan bob cronfa dermau yn Terminologue ei URL ei hun, e.e. `www.terminologue.org/fynhermaui`. Os byddwch yn penderfynu cyhoeddi eich cronfa dermau i bawb ei gweld, bydd ar gael drwy'r URL hwnnw.

![Creu cronfa dermau newydd yn Terminologue.](/docs/intro02.png)

Os ydych chi'n newydd i Terminologue, argymhellir eich bod chi'n dewis templed o'r gwymplen, er enghraifft *Cronfa Dermau Ddwyieithog Syml*. Bydd rhai gosodiadau eisoes wedi eu dewis ar gyfer eich cronfa (gallwch newid y rhain wedyn), a bydd yn cynnwys ychydig o gofnodion enghreifftiol (y gallwch eu dileu).

Ar ôl i'ch cronfa dermau gael ei chreu gallwch fynd i'w hafan ac oddi yno i'r rhyngwyneb golygu. Dyma lle byddwch chi'n creu a golygu cofnodion terminolegol. Mae rhestr o gofnodion ar yr ochr chwith. Gallwch ddileu'r cofnodion sampl os ydych chi eisiau, a gallwch greu cymaint o gofnodion newydd ag y dymunwch. Nid oes uchafswm ar nifer y cofnodion y gall eich cronfa eu cynnwys. I agor cofnod, cliciwch arno a bydd yn ymddangos yn y gofod ar yr ochr dde.

![Rhyngwyneb golygu Terminologue, yn dangos y rhestr o gofnodion ar y chwith ac un cofnod ar agor ar y dde.](/docs/intro03.png)

Yr hyn a welwch yma yw golwg wedi'i fformatio o'r cofnod. Dyma sut bydd y cofnod yn ymddangos os y penderfynwch wneud eich cronfa dermau yn gyhoeddus. I olygu'r cofnod, cliciwch y botwm *Golygu* ar y brig. Mae Terminologue yn agor y cofnod ar gyfer golygu.

![Cofnod ar agor yn barod i'w olygu.](/docs/intro04.png)

Mae pob cofnod yn Terminologue yn cynrychioli cysyniad, ac mae pob cysyniad yn cynnwys elfennau fel termau, diffiniadau, labeli meysydd ac ati. Mae'r tabiau ar y brig yn caniatáu ichi olygu'r rhain: gallwch olygu termau'r cofnod o dan y tab TRM, ei ddiffiniadau o dan y tab DIFF ac ati. Er enghraifft, i ychwanegu term newydd at y cofnod, cliciwch yr arwydd plws o dan y tab TRM a llenwch eiriad y term. Ar ôl ychwanegu'r term gallwch gofnodi mwy o wybodaeth amdano, er enghraifft label rhan ymadrodd, sylw trosglwyddo, neu un neu ragor o ffurfdroadau. Ar ôl i chi orffen golygu'r cofnod, peidiwch ag anghofio clicio ar y botwm *Arbed* ar y brig (neu ddefnyddio'r llwybr byr ar y bysellfwrdd, *Ctrl + Shift + S*).

Yn y bôn, ystyr golygu cofnod yw teipio testun i flychau a dewis gwerthoedd o restrau. Mae llawer o'r rhestrau o werthoedd, megis labeli rhan ymadrodd, labeli meysydd ac ati, yn ffurfio metadata'r gronfa dermau a gellir eu ffurfweddu yn unigol ar gyfer pob cronfa yn yr adran *Gweinyddu*. Os cychwynnoch eich cronfa ar sail templed, yna bydd gennych chi rywfaint o fetadata wedi'i ragosod yma eisoes.

![Yr adran Weinyddu lle gallwch chi ffurfweddu rhestrau amrywiol ar gyfer eich cronfa dermau, megis labeli rhannau ymadrodd (a ddangosir yma.)](/docs/intro05.png)

Gellir ffurfweddu priodweddau eraill eich cronfa dermau yn yr adran *Ffurfweddu*. Un peth pwysig y mae gennych reolaeth drosto yw pwy sydd â mynediad i'r gronfa a phwy all wneud newidiadau iddo, ar wahân i chi'ch hunan. Gellir dod o hyd i'r gosodiadau o dan *Defnyddwyr*. Fe welwch eich cyfeiriad e-bost eich hun wedi'i restru yno. Mae hyn yn golygu bod gennych fynediad i'r gronfa dermau hon. Gallwch ychwanegu defnyddwyr eraill yma a ffurfweddu eu breintiau mynediad (er enghraifft: gall rhai defnyddwyr olygu cofnodion ond ni all eraill wneud hynny, gall rhai defnyddwyr olygu cofnodion yn unig ond ni allant eu dileu na'u creu, ni all rhai defnyddwyr olygu metadata, ac ati). Bydd gan unrhyw ddefnyddiwr ar y rhestr hon fynediad i'ch cronfa dermau - ar yr amod bod ganddynt gyfrif Terminologue. Y tro nesaf y byddant yn mewngofnodi, byddant yn gweld y gronfa dermau wedi'i rhestru o dan *Eich cronfeydd termau* ar hafan Terminologue.

![Ffurfweddu pwy all gael mynediad i'ch cronfa dermau.](/docs/intro06.png)

Nid teclyn ar gyfer golygu cronfeydd termau yn unig yw Terminologue, mae hefyd yn declyn ar gyfer cyhoeddi cronfeydd termau ar y we. I wneud cronfa dermau yn weladwy i'r cyhoedd, ewch i *Cyhoeddi* yn yr adran *Ffurfweddu* a newid y gosodiad o *Preifat* i *Cyhoeddus*. Gallwch hefyd newid y gronfa dermau yn ôl i *preifat* unrhyw bryd. Gallwch hyd yn oed benderfynu pa gofnodion sy'n weladwy i'r cyhoedd a pha rai sydd ddim: gellir labelu unrhyw gofnod fel un *cudd* yn y rhyngwyneb golygu ac yna ni fydd yn weladwy i'r cyhoedd, hyd yn oed os yw'r gronfa dermau yn ei chyfanrwydd yn gyhoeddus.

![Gwneud cronfa dermau yn weladwy i'r cyhoedd.](/docs/intro07.png)

Pan fyddwch yn cyhoeddi eich cronfa dermau, bydd ei hafan (er enghraifft `www.terminologue.org/fynhermaui`) yn arddangos blwch testun lle gall pobl chwilio'ch cronfa dermau, ynghyd â nodweddion eraill ar gyfer pori'r termbase yn nhrefn yr wyddor neu yn ôl parth. Bydd eich cronfa gyhoeddus wedi'i hoptimeiddio i fod yn hawdd i'w darganfod gan beiriannau chwilio fel Google a Bing. Mae gan bob tudalen y gellir ei gweld yn gyhoeddus ddyluniad ymatebol ac maent yn gweddu â sgriniau o bob maint, o gyfrifiaduron pen desg mawr i ddyfeisiau symudol bach.

![Hafan cronfa dermau gyhoeddus.](/docs/intro08.png)

Nawr ein bod wedi gweld sut i ddefnyddio Terminologue i greu, golygu a chyhoeddi cronfa dermau, gadewch inni edrych yn fanylach ar rai o nodweddion mwy diddorol Terminologue.

## Chwilio a darganfod

Fel y gwelsom, mae'r sgrin olygu wedi'i rhannu'n ddau hanner: rhestr o gofnodion ar yr ochr chwith a lle i weld a golygu cofnod ar yr ochr dde. Mae'r blwch chwilio ar frig y rhestr gofnodion yn caniatáu ichi chwilio drwy'r gronfa dermau.

Mae'r gwymplen o dan y blwch chwilio yn caniatáu ichi ddewis y modd chwilio. Yr opsiynau yw *term cyflawn*, *dechrau'r term*, *diwedd y term* ac ychydig o rai eraill. Mae'r dulliau hyn yn defnyddio cyfatebiaeth syml cymeriad-wrth-gymeriad. Ond yr opsiwn diofyn yn y gwymplen yw *chwilio clyfar* sy'n perfformio chwiliad ieithyddol ddeallus. Mae canyliadau *chwilio clyfar* yn cael eu rhestru fel bod cofnodion sy'n cyfateb i'ch testun chwilio agosaf ar y brig, wedi eu dilyn gan gofnodion aml-air sy'n cynnwys y testun chwilio fel gair. Mae'r chwiliad hwn hefyd yn sensitif i ffurfdroadau. Mae gan Terminologue fynediad at gronfa ddata fawr o ffurfdroadau ar eiriau mewn llawer o wahanol ieithoedd felly, er enghraifft, bydd chwilio am ‘cerdded’ yn dod o hyd i dermau sy’n cynnwys ‘cerddaf’, ‘cerddwch’, ‘cerddwyd’ ac ati. Nodwedd arall o'r cyfleuster *chwilio clyfar* yw ei fod yn cywiro sillafiadau ac yn cynnig awgrymiadau sillafu ar ochr dde'r blwch testun.

![Chwilio clyfar ar waith.](/docs/intro09.png)

Nid chwilio yw'r unig ffordd i lywio o amgylch cronfa dermau. Mae Terminologue hefyd yn cynnig cyfleuster hidlo soffistigedig lle gallwch hidlo'r rhestr gofnodion yn ôl meini prawf amrywiol megis meysydd, statws golygyddol a llawer mwy.

![Hidlo cofnodion yn ôl maes gyda hidlydd aml-lefel Terminologue.](/docs/intro10.png)

## Arnodiadau gramadegol mewnol

Ni fydd yn syndod i neb fod Terminologue yn caniatáu atodi labeli rhan ymadrodd a labeli gramadegol eraill at dermau. Ond yr hyn sy'n wirioneddol arbennig am Terminologue yw ei fod yn caniatáu ichi atodi labeli gramadegol i eiriau unigol mewn termau aml-air. Wrth atodi label gramadegol at derm, gallwch ddewis dweud wrth Terminologue pa ran o'r term y mae'n berthnasol iddo. Yna, pan fydd Terminologue yn arddangos y term o fewn y cofnod, bydd yn mewnosod y label yn y term yn y lleoliad cywir. Gall y defnyddiwr oedi'r llygoden dros y label a bydd Terminologue yn uwcholeuo'r rhan o'r term y mae'n berthnasol iddi.

![Mae uwcholeuo yn dweud wrth y defnyddiwr pa ran o'r term aml-air y mae'r label yn berthnasol iddo.](/docs/intro12.png)

## Rhannu termau

Nodwedd arloesol ac anghyffredin arall o Terminologue yw bod modd rhannu term ymhlith nifer o gofnodion. Pan rennir term, mae Terminologue yn cyfleu'r ffaith honno i'r defnyddiwr gydag eicon wrth ymyl y term. Gallwch glicio ar yr eicon i weld pa gofnodion eraill sy'n rhannu'r term hwn. Ond yn bwysicaf oll, mae'r eicon yno i'ch rhybuddio: os gwnewch unrhyw newid i'r term yn y fan hon, bydd yr un newid yn digwydd i'r cofnodion eraill yn awtomatig hefyd.

![Mae'r cofnod hwn yn cynnwys dau derm, ac mae un ohonynt wedi'i rannu ag un cofnod arall.](/docs/intro13.png)

Bwriad rhannu termau yw arbed gwaith i olygyddion dynol a gorfodi cysondeb. Felly, wrth ychwanegu term newydd at gofnod, bydd Terminologue yn dweud wrthych a oes term o'r fath eisoes yn bodoli yn rhywle arall a bydd yn rhoi'r opsiwn i chi gysylltu'r term hwnnw yn lle dyblygu cofnodion. Mae rhannu termau yn ddefnyddiol os yw'r termau yn eich cronfa eisoes â llawer o labeli gramadegol a ffurfdroadau.

## Statws cofnod

Mae gan bob cofnod yn Terminologue label statws: naill ai ‘wedi'i wirio’ neu ‘heb ei wirio’. Pan fydd defnyddiwr yn creu cofnod newydd ni fydd 'wedi'i ‘wirio’ ar y dechrau, a dim ond defnyddwyr â breintiau gweinyddu all ei newid i statws ‘wedi'i wirio’. Hefyd, pan fydd defnyddiwr yn gwneud rhai diwygiadau penodol wrth olygu cofnod, er enghraifft yn newid sillafiad term neu’n ychwanegu diffiniad, bydd y statws yn newid yn awtomatig i ‘heb ei wirio’. Mae'n bosibl ffurfweddu pob cronfa dermau yn unigol a phennu pa fathau o ddiwygiadau sy'n achosi'r newid statws hwn (o dan *Ffurfweddu → Newidiadau awtomatig*).

Gall defnyddwyr sydd â breintiau gweinyddwr ddefnyddio nodwedd chwilio soffistigedig Terminologue i gael rhestr o gofnodion heb eu gwirio a’u hadolygu o bryd i’w gilydd. Pwrpas y nodwedd hon yw helpu gyda rheoli ansawdd ar gronfeydd termau mawr lle mae timau mawr yn cydweithio.

## Breintiau defnyddwyr

Mae pob defnyddiwr ym mhob cronfa dermau yn derbyn un o bum lefel mynediad sy'n rheoli pa gamau y mae'r defnyddiwr yn cael eu gwneud. Gellir pennu lefel i'r defnyddiwr o dan *Ffurfweddu → Defnyddwyr*. Y lefelau yw:

1. ‘Darllenydd’: mae gan y defnyddiwr fynediad darllen yn unig, gall edrych ar gofnodion ond ni all wneud unrhyw ddiwygiadau iddynt.
2. ‘Golygydd’: gall y defnyddiwr ddiwygio cofnodion sy’n bodoli eisoes, ond ni all greu na dileu cofnodion.
3. ‘Crëwr’: yr un peth â’r Golygydd, ond gall hefyd greu a dileu cofnodion.
4. ‘Gweinyddwr’: yr un peth â Chrëwr, a gall olygu metadata (rhestrau meysydd ac ati), gall newid statws cofnodion, a gall greu allrwydi (gweler isod).
5. ‘Ffurfweddwr’: yr un peth â Gweinyddwr, a gall hefyd wneud newidiadau i ffurfweddiad y gronfa dermau, sy’n cynnwys camau a allai fod yn ddinistriol fel dileu’r gronfa.

## Cofnod hanes

Mae Terminologue yn cadw cofnod o bob newid i bob cofnod ac mae'n bosibl gweld hanes pob cofnod yn y rhyngwyneb golygu. Mae'r cofnod yn dangos pwy arbedodd bob fersiwn a phryd, a beth oedd y newidiadau a wnaed. O'r cofnod mae'n bosibl dad-wneud newidiadau drwy atgyfodi fersiynau blaenorol wrth glicio ar y ddolen *Atgyfodi* sy'n ymddangos pan fyddwch chi'n oedi'r llygoden drosto. Mae hefyd yn bosibl dad-ddileu cofnod.

![Dangosir hanes cofnod yn Terminologue fel llinell amser.](/docs/intro14.png)

## Nodiadau a sylwadau

Gall cofnodion Terminologue gynnwys *nodiadau*. Gall *Mathau o nodiadau*, y gellir eu ffurfweddu yn adran *Weinyddu* y gronfa dermau, fod ag un o dair lefel mynediad:

1. nodyn preifat, nad yw'n ymddangos ar allrwydi
2. nodyn preifat, sy'n ymddangos ar allrwydi
3. nodyn cyhoeddus

Gellir ychwanegu *sylwadau parod* a *sylwadau* at gofnodion Terminologue hefyd. Mae'r rhain at ddibenion mewnol ac ni fyddant byth yn weladwy yn gyhoeddus. Y gwahaniaeth rhwng *sylwadau parod* a *sylwadau* yw bod rhestr sefydlog o *sylwadau parod* y gall defnyddiwr ddewis ohonynt mewn cwymplen (gellir ffurfweddu'r rhain yn adran *Weinyddu* y gronfa dermau) tra gall *sylwadau* fod yn unrhyw destun. Gellir paru *sylwadau* a *sylwadau parod*, fel bod y *sylwadau parod* yn dynodi pa fath o sylw yw'r *sylwadau*.

![Cofnod gydag ychydig o dagiau a nodiadau.](/docs/intro11.png)

## Allrwydi

Mae allrwyd yn adran arbennig ar wefan Terminologue lle mae is-set o'r gronfa dermau ar gael i grŵp caeedig o ddefnyddwyr allanol er mwyn cynnig sylwadau. Gall defnyddwyr sydd â breintiau Gweinyddwr greu allrwydi newydd, penderfynu pa gofnodion sy'n mynd i ymddangos ar ba allrwyd, a phenderfynu pa ddefnyddwyr sydd â mynediad at ba allrwyd. Mae defnyddwyr allrwyd yn gwbl wahanol i ddefnyddwyr eraill y gronfa dermau: mae'n rhaid bod ganddyn nhw gyfrif Terminologue, ond ar wahân i hynny, nid oes rhaid bod ganddyn nhw fynediad i'r gronfa ei hun. Mae sylwadau a adawyd gan ddefnyddwyr allrwyd i'w gweld yn y rhyngwyneb golygu (fel *nodiadau*) a'u pwrpas yw helpu i lywio penderfyniadau golygydd y gronfa.

![Allrwyd yn Terminologue.](/docs/intro15.png)

## Casgliad

A dyma ddiwedd y cyflwyniad hwn. Mae gan Terminologue nifer o nodweddion eraill nad ydym wedi eu crybwyll yma a byddwch yn sicr o'u darganfod wrth i chi ddefnyddio Terminologue. Ond yn bwysicaf oll, adeiladwch gronfeydd termau gwych!
