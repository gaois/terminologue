# Uvod u Terminologue

Ovo je kratak pregled najvažnijih značajki Terminologuea. Da biste počeli koristiti Terminologue, idite na [početnu stranicu](/) i otvorite račun. Nakon što otvorite račun, možete se prijaviti pomoću e-pošte i lozinke. Kada se prijavite, na početnoj se stranici nalazi odjeljak pod naslovom*Vaše terminološke baze*. Odjeljak je u početku prazan, ali postoji poveznica za izradu nove terminološke baze.

![Vaša osobna početna stranica na Terminologueu nakon prijave.](/docs/intro01.png)

Možete izraditi koliko god terminoloških baza želite, a uvijek ih kasnije možete izbrisati. Prilikom izrade nove terminološke baze, Terminologue će vas pitati koji URL želite za terminološku bazu. Svaka terminološka baza u Terminologueu ima svoj URL, kao na primjer `www.terminologue.org/mytermbase`. Ako odlučite objaviti svoju terminološku bazu, ona će biti javno dostupna na tom URL-u.

![Izrada nove terminološke baze u Terminologueu.](/docs/intro02.png)

Ako tek počinjete koristiti Terminologue, preporučuje se da odaberete predložak iz padajućeg izbornika, na primjer *Jednostavna dvojezična terminološka baza*. Vaša će terminološka baza biti unaprijed konfigurirana s određenim postavkama (koje možete uvijek promijeniti) kao i s nekoliko primjera natuknica (koje možete izbrisati).

Nakon što ste izradili terminološku bazu, možete otići na njezinu početnu stranicu, s koje možete pristupiti sučelju za uređivanje. Ovdje izrađujete i uređujete terminološke natuknice. Na lijevoj strani nalazi se popis natuknica. Ako želite možete izbrisati primjere natuknica i dodati koliko god novih natuknica želite. Broj natuknica koje terminološka baza može sadržavati nije ograničen. Da biste otvorili natuknicu, kliknite na nju i pojavit će se na desnoj strani radnog sučelja.

![Terminologueovo sučelje za uređivanje koje prikazuje popis natuknica na lijevoj strani i jednu otvorenu natuknicu s desne strane.](/docs/intro03.png)

Ovdje vidite formatirani prikaz natuknice. Natuknica će ovako izgledati ako odlučite učiniti svoju terminološku bazu javno dostupnom. Da biste uredili natuknicu, kliknite tipku*Uredi* na vrhu. Terminologue otvara natuknicu za uređivanje.

![Natuknica otvorena za uređivanje.](/docs/intro04.png)

Svaka natuknica u Terminologueu predstavlja pojam, a svaki se pojam sastoji od elemenata kao što su nazivi, definicije, oznake domene i tako dalje. Kartice na vrhu omogućuju vam uređivanje: možete NAZ naziv u natuknici na kartici TRM (naziv), definicije na kartici DEF i tako dalje. Na primjer, da biste u natuknicu dodali novi naziv, kliknite znak plus ispod kartice NAZ i ispunite tekst naziva. Nakon što ste dodali novi naziv možete mu dodati više informacija, na primjer oznaku za vrstu riječi, komentar za prijenos ili jedan ili više izvedenih oblika. Nakon što završite s uređivanjem natuknice, ne zaboravite kliknuti tipku *Spremi* na vrhu (ili upotrijebite tipkovni prečac *Ctrl + Shift + S)*.

Uređivanje natuknice u osnovi znači upisivanje teksta u okvire i odabir vrijednosti s popisa. Mnogi popisi vrijednosti, kao što su oznake za vrstu riječi, oznake domena i tako dalje, čine metapodatke terminološke baze i mogu se konfigurirati pojedinačno za svaku terminološku bazu u odjeljku *Administracija*. Ako ste započeli s izradom terminološke baze iz predloška, ovdje ćete već imati unaprijed konfigurirane neke metapodatke.

![Odjeljak Administracija, u kojem možete konfigurirati različite popise za terminološku bazu, kao što su oznake za vrste riječi (prikazane ovdje).](/docs/intro05.png)

Ostala svojstva terminološke baze mogu se konfigurirati u odjeljku *Konfiguracija*. Važno je da možete kontrolirati tko ima pristup terminološkoj bazi i tko osim vas može unositi promjene. Te podatke možete pronaći u odjeljku*Korisnici*. Tamo ćete vidjeti svoju adresu e-pošte. To znači da imate pristup ovoj terminološkoj bazi. Ovdje možete dodati druge korisnike i konfigurirati njihove ovlasti za pristup (na primjer: neki korisnici mogu uređivati natuknice, a drugi ne mogu, neki korisnici mogu samo uređivati natuknice, ali ih ne mogu izbrisati ili izraditi, neki korisnici ne mogu uređivati metapodatke i tako dalje). Svaki korisnik na ovom popisu imat će pristup vašoj terminološkoj bazi – pod uvjetom da ima otvoren račun na Terminologueu. Sljedeći put kada se prijave, vidjet će terminološku bazu navedenu pod *Vaše terminološke baze* na početnoj stranici Terminologuea.

![Konfiguriranje ovlasti za pristup vašoj terminološkoj bazi.](/docs/intro06.png)

Terminologue nije samo alat za uređivanje nego i za izradu terminoloških baza koje će biti javno dostupne na internetu. Da biste terminološku bazu učinili javno dostupnom, idite u *Objavljivanje* u odjeljku *Konfiguracija* i promijenite postavku iz *Privatno* u *Javno*. U svakom trenutku možete promijeniti status terminološke baze u *privatno*. Možete čak odlučiti koje su natuknice javno dostupne, a koje ne: bilo koja natuknica može se označiti kao *skriveno* u sučelju za uređivanje i tada neće biti javno dostupna, čak i ako je terminološka baza u cjelini javna.

![Kako terminološku bazu učiniti javno dostupnom.](/docs/intro07.png)

Od trenutka kada objavite svoju terminološku bazu, njezina početna stranica (na primjer `www.terminologue.org/mytermbase`) prikazat će tekstualni okvir u kojem korisnici mogu pretraživati vašu bazu terminološku bazu. Javni prikaz vaše terminološke baze optimiziran je tako da ga tražilice kao što su Google i Bing mogu lako otkriti. Sve javno dostupne stranice imaju responzivan dizajn i dobro se prikazuju na zaslonima svih veličina, od velikih stolnih računala do malih mobilnih uređaja.

![Početna stranica javno dostupne terminološke baze.](/docs/intro08.png)

Sada kada smo vidjeli kako koristiti Terminologue za izradu, uređivanje i objavljivanje terminološke baze, pogledajmo pobliže neke od zanimljivijih značajki Terminologuea.

## Pretraživanje i pronalaženje

Kao što smo vidjeli, sučelje za uređivanje podijeljeno je na dva dijela: popis natuknica je na lijevoj strani, a prostor za pregled i uređivanje natuknice na desnoj. Okvir za pretraživanje na vrhu popisa natuknica omogućuje pretraživanje terminološke baze.

Padajući izbornik ispod okvira za pretraživanje omogućuje odabir načina pretraživanja. Opcije su *potpuni naziv*, *početak naziva*, *kraj naziva* itd. Pretraživanje se vrši provjerom jednostavnog podudaranje znakova. No, zadana opcija na padajućem izborniku je *pametno pretraživanje* koje vrši inteligentnu jezičnu pretragu. Popis natuknica koje dobijete *pametnim pretraživanjem* poredan je tako da se natuknice koje se manje-više potpuno i točno podudaraju s tekstom pretraživanja nalaze na vrhu, nakon čega slijede natuknice koje imaju više riječi, a koje sadrže riječ navedenu za pretragu. Podudaranje uzima u obzir promjenu oblika riječi. Terminologue ima pristup velikoj bazi podataka izvedenih oblika riječi na mnogo različitih jezika, tako da će, na primjer, pretraživanje riječi "hod" pronaći nazive koji sadrže "hodanje", "hodao", "hoda" i tako dalje. Još jedna značajka *pametnog pretraživanja* je da vrši ispravak pravopisa i nudi pravopisne prijedloge na desnoj strani tekstnog okvira.

![Pametno pretraživanje na djelu.](/docs/intro09.png)

Pretraživanje nije jedini način kretanja terminološkom bazom. Terminologue također nudi filtriranje po svojstvima gdje možete filtrirati popis natuknica prema različitim kriterijima kao što su domene, status i drugi.

![Filtriranje natuknica prema domeni u Terminologueovoj opciji filtriranja po svojstvima.](/docs/intro10.png)

## Umetnute gramatičke anotacije

Nije iznenađenje da u Terminologueu nazivima možete pridružiti oznake vrsta riječi i druge gramatičke oznake. Ali ono što je stvarno posebno kod Terminologuea je to što vam omogućuje da pridružite gramatičke oznaku pojedinačnim riječima u nazivima koji se sastoje od više riječi. Kada natuknici dodajete gramatičku oznaku, možete odrediti na koju se riječ u nazivu ona odnosi. Kada Terminologue prikazuje naziv u formatiranom prikazu natuknice, umetnut će oznaku u naziv na ispravno mjesto. Korisnik može prijeći oznaku mišem, a Terminologue će istaknuti riječ u nazivu na koju se ta oznaka odnosi.

![Istaknuti dio pokazuje korisniku na koji se dio naziva od više riječi oznaka odnosi.](/docs/intro12.png)

## Dijeljenje naziva

Još jedna inovativna i neobična značajka Terminologuea je da jedan naziv može biti dio više natuknica. Kada je jedan naziv dio više natuknica, Terminologue to signalizira ikonom pored naziva. Možete kliknuti na ikonu da biste vidjeli koje natuknice također sadrže taj naziv. Ali što je najvažnije, ikona je tu da vas upozori da ako ovdje napravite bilo kakve promjene naziva, iste će se automatski prenijeti i na ostale natuknice.

![Ova natuknica sadrži dva naziva, od kojih se jedan dijeli s drugom natuknicom.](/docs/intro13.png)

Dijeljenje naziva olakšava rad urednika i osigurava dosljednost. Dakle, prilikom dodavanja novog naziva natuknici, Terminologue će vam reći postoji li takav naziv već negdje drugdje i dat će vam mogućnost povezivanja tog naziva umjesto stvaranja duplikata. Dijeljenje naziva korisno je ako nazivi u vašoj terminološkoj bazi imaju velik broj gramatičkih oznaka i izvedenih oblika.

## Status natuknice

Svaka natuknica u Terminologue ima oznaku statusa koji može biti ili "provjereno" ili "nije provjereno". Kada korisnik izradi novu natuknicu, isprva je status "nije provjereno", a samo korisnici s administratorskim ovlastima mogu ih promijeniti u "provjereno". Također, kada korisnik uredi postojeću natuknicu, na primjer promijeni pravopis naziva ili doda definiciju, status će se automatski promijeniti u "nije provjereno". Za svaku terminološku bazu može se zasebno konfigurirati koje vrste uređivanja dovode do promjene statusa (pod *Konfiguracija → Automatske promjene*).

Korisnici s administratorskim ovlastima mogu koristiti Terminologueovu značajku pretraživanje po svojstvima da bi dobili popis neprovjerenih natuknica i povremeno ih pregledali. Svrha ove značajke je pomoći u kontroli kvalitete velikih terminoloških baza na kojima surađuju veliki timovi.

## Korisničke ovlasti

Svakom korisniku u svakoj terminološkoj bazi dodjeljuje se jedna od pet razina pristupa koje određuju koje radnje korisnik smije ili ne smije raditi. Razine se mogu dodijeliti korisniku pod *Konfiguracija → Korisnici*. Razine su:

1. "Čitatelj": korisnik ima pristup samo za čitanje, može gledati natuknice, ali ne može uređivati.
2. "Urednik": korisnik može mijenjati postojeće natuknice, ali ih ne može izrađivati ili brisati.
3. "Autor": isto kao i Urednik, ali može izrađivati i brisati natuknice.
4. "Administrator": isto kao i Autor, a može uređivati metapodatke (popise domena itd.), promijeniti status natuknica i izraditi ekstranete (vidi dolje).
5. "Konfigurator": isto kao Administrator, a može mijenjati konfiguraciju terminološke baze, što uključuje potencijalno destruktivne operacije kao što je brisanje terminološke baze.

## Popis aktivnosti

Terminologue vodi popis svake promjene svake natuknice i moguće je vidjeti povijest svake natuknice na sučelju za uređivanje. Popis aktivnosti prikazuje tko je i kada spremio svaku verziju te koje su promjene napravljene. Iz popisa aktivnosti moguće je poništiti promjene vraćanjem prethodnih verzija klikom na poveznicu *Obnovi* koja se pojavljuje kada preko nje prijeđete mišem. Također je moguće poništiti brisanje natuknice.

![Popis aktivnosti za natuknicu prikazuje se u Terminologueu kao vremenska crta.](/docs/intro14.png)

## Bilješke i komentari

Natuknice u Terminologueu mogu sadržavati *bilješke*. *Vrste bilješki*, koje se mogu konfigurirati u odjeljku *Administracija* terminološke baze, mogu imati jednu od tri razine pristupa:

1. privatna bilješka koja nije prikazana na ekstranetima
2. privatna bilješka koja je prikazana na ekstranetima
3. javna bilješka

Natuknice u Terminologueu također se mogu anotirati *ponuđenim komentarima* i *komentarima*. Oni služe u interne svrhe i nikada neće biti javno vidljivi. Razlika između *ponuđenih komentara* i *komentara* je u tome što postoji fiksni popis *ponuđenih komentara* koje korisnik može odabrati iz padajućeg izbornika (oni se mogu konfigurirati u odjeljku *Administracija* terminološke baze, dok *komentari* mogu sadržavati bilo koji tekst. *Komentari* i *ponuđeni komentari* mogu se upariti, tako da *ponuđeni komentari* mogu odrediti vrstu*komentara* (odnosno reći o kojoj je vrsti komentara riječ).

![Natuknica s nekoliko oznaka i bilješki.](/docs/intro11.png)

## Ekstraneti

Ekstranet je poseban dio na mrežnoj stranici Terminologuea gdje je podskup terminološke baze dostupan za komentiranje zatvorenoj skupini vanjskih korisnika. Korisnici terminološke baze s administratorskim ovlastima mogu stvarati nove ekstranete, odlučiti koji nazivi idu na koji ekstranet i odlučiti koji korisnici imaju pristup kojem ekstranetu. Korisnici ekstraneta potpuno su odvojeni od ostalih korisnika terminološke baze: moraju imati račun na Terminologueu, ali osim toga nemaju odnosno ne trebaju imati pristup samoj terminološkoj bazi. Komentari koje su ostavili korisnici ekstraneta vidljivi su na sučelju za uređivanje (kao *bilješke*), a njihova je svrha pomoći uredniku terminološke baze pri donošenju odluka.

![Ekstranet u Terminologueu.](/docs/intro15.png)

## Zaključak

Time smo došli do kraja uvoda. Terminologue ima niz drugih značajki o kojima ovdje nije bilo riječi, ali sigurno ćete ih otkriti dok budete koristili Terminologue. No, što je najvažnije od svega, izradite izvrsne terminološke baze!
